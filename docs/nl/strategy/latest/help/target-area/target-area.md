# Doelgebied
Uw strategie zal leiden tot veranderingen in stikstofdepositie. U kunt deze verandering doorrekenen op natuurgebieden naar eigen keuze. Het natuurgebied waarvoor u de verandering in stikstofdepositie doorrekent noemen wij het **doelgebied**: Kies uw eigen doelgebied, en voor dit gebied krijgt u de resultaten gepresenteerd. U kunt ook meerdere natuurgebieden kiezen, en voor al deze gebieden de resultaten bekijken.

In de keuzelijst aan de linkerkant kunt u een selectie maken uit de Natura2000-gebieden in Nederland. Ook de kaart kan gebruikt worden om de gewenste doelgebieden selecteren.

Kies vervolgens voor het doelgebied een **doel**. Mogelijk zijn er beleidsdoelen voor dit natuurgebied, of heeft u een eigen doel, en wilt u weten of dat doel met de strategie bereikt wordt. U kunt zelf kiezen welk doel aan het doelgebied wordt gekoppeld. Er zijn verschillende type doelen mogelijk.

| Type doel | omschrijving |
| :---- | :---- |
| Reductie depositievracht | Stel als doel om de totale depositievracht op het doelgebied te verminderen. De depositievracht is de som van de jaarlijkse stikstofdepositie op het doelgebied (mol/jaar). U kunt kiezen om een absolute reductie in te voeren (in mol/jaar) of een relatieve vermindering (in %) ten opzichte van het basisjaar 2022\. |
| Reductie gemiddelde depositie  | Stel als doel om de gemiddelde depositie op het doelgebied omlaag te brengen. De gemiddelde depositie is de depositievracht gedeeld door het oppervlakte en wordt uitgedrukt in mol/hectare/jaar. U kunt kiezen om een absolute reductie in te voeren (in mol/hectare/jaar) of een relatieve vermindering (%) ten opzichte van het basisjaar 2022\. |
| Minimale reductie op alle hectares natuur | Stel als doel om op alle hexagonen in uw natuurgebied minimaal een bepaalde reductie te behalen. Voer een reductie in die u minimaal wilt terugzien op alle hexagonen (hectares) in het natuurgebied. Voert u bijvoorbeeld 100 mol/ha/j in, dan haalt u het doel als op iedere hexagoon een reductie wordt behaald van ten minste 100 mol/ha/j. |
| Gebiedsnorm | Stel een doel voor de gemiddelde depositie op uw doelgebied. Voer een gebiedsnorm in (in mol/hectare/jaar),  u haalt dit doel als de gemiddelde depositie op uw doelgebied beneden deze norm uitkomt  |
| Depositienorm | Met deze optie kunt u uw eigen variant op de KDW opstellen, en kijken hoeveel oppervlakte van uw doelgebied deze norm zal halen. <br> Er zijn drie invoervelden. Middels het eerste invoerveld (**factor**) wordt de KDW aangepast. De KDW wordt vermenigvuldigd met de factor die u invult. Vult u 1,0 in, dan blijft de KDW intact. Vult u 2,0 in, dan worden de KDW’s van alle habitats met 2 vermenigvuldigd. <br> Het tweede invoerveld is de **verhogingslimiet.** Hiermee kunt u instellen tot welk niveau de KDW’s maximaal verhoogd kunnen worden. Komt de vermenigvuldiging van een KDW eigenlijk boven deze limiet uit? Dan wordt de norm aangepast tot limiet die u heeft ingevuld. Komt de vermenigvuldiging uit op een waarde onder deze limiet? Dan is die uitkomst de norm die gehanteerd wordt. De KDW’s boven deze limiet zullen niet verhoogd of verlaagd worden. Met de eerste twee invoervelden maakt u uw eigen depositienorm, op basis van de KDW.<br> Met het laatste invoerveld (**oppervlakte**), wordt het uiteindelijke doel bepaald: hoeveel % oppervlakte van het doelgebied moet aan deze depositienorm gaan voldoen? <br> <br> **Tip** Om een doel op basis van de normale KDW in te stellen, stelt u in: factor \= 1,0;  verhogingslimiet \= 0;  en uw gewenste doeloppervlakte. |
| Vrij tekstveld | Wilt u geen kwantitatief doel doorrekenen? Dan kunt u in dit tekstveld uw eigen intentie voor het gebruik van GRIP noteren, en kunt u verdergaan met het opstellen van maatregelen. Vervolgens kunt u gewoon de resultaten van uw strategie bekijken, maar zal er geen check plaatsvinden op het halen van het doel. |
